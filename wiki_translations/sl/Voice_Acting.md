---
title: Posojanje glasov
display_title: true
---
Občasno razvijalci igre in neodvisni umetniki potrebujejo pomoč s posojanjem glasov za igro. Običajno so to glasovi za uvodne neigrane prizore, na primer Noloka, vendar je na Otoku Gran Paradiso, če dobro prisluhnete, mogoče slišati tudi letališkega napovedovalca.

Seveda igralcev za posojanje glasov ne potrebujemo ves čas, vendar priporočamo, da na [forumu](https://forum.freegamedev.net/viewforum.php?f=16) preverite, ali so kakšne prošnje za posojanje glasov. Če ustrezate spodnjim zahtevam, je posojanje glasu preprost in zabaven način, da pomagate razvoju igre.

## Zahteve

* **Strojna oprema:** Za snemanje glasu boste potrebovali dober mikrofon. Telefoni in tablice imajo običajno manj kakovostne mikrofone, ki ne bodo zadostovali. Tudi mikrofoni na prenosnih računalnikih so po navadi precej slabi, zlasti na cenejših računalnikih. Pa vendar, ne potrebujete strašno drage profesionalne opreme. Večina slušalk z mikrofoni bo zadostovala.
* **Programska oprema:** Potrebovali boste programje, ki lahko snema zvok, na primer Audacity.
* **Jezikovne sposobnosti:** Sposobni morate biti jasno in gladko zaigrati scenarij, ki vam ga bomo dali. Običajno bo ta v angleščini. Trenutno naš sistem (l10n) ne podpira lokalizacije zvoka.
* **Govorne sposobnosti:** Če tako zahteva lik, ki ga boste igrali, boste morda morali oponašati določene naglase in narečja. To žal oteži delo govorcem tujega jezika.

## Splošne informacije

* Prosimo, upoštevajte vse posebne zahteve, ki jih navede avtor prvotne objave.
* Vaše posnetke morate objaviti pod prosto licenco, kot navaja stran [Licence](Licensing).
* Posnetkov vam **ni treba** posebej obdelati. Najbolje bo, da najprej objavite neobdelane posnetke in prejmete povratne informacije, preden jih začnete prilagajati. Če posnetkov ne znate obdelovati ali obogatiti s posebnimi učinki, nič hudega. Na forumu je morje ljudi, ki vam lahko pomagajo.
* Prosimo, uporabite zvočno kompresijo brez izgube, na primer FLAC, ali pa sploh ne uporabite kompresije (WAV). Vsakokrat, ko datoteko stisnete z izgubnim kodekom, kakršna sta Vorbis ali MP3, se kakovost posnetka zniža.
